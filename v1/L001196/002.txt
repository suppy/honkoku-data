古之孝子溺于水入于火。水火之
難不辞也。安政乙卯十月二日。
都下地震。物故数万。石本亀齢
君亦遭之而卒。享年五十。乃葬
之白山心光寺。予曰。君可謂不愧于
古之孝子矣。初地震之時。夜已二鼓。
君与人囲碁于楼上。轟然一声。楼
倒。距地咫尺。其人跳而逃去。君謂
大夫人在堂。其如之何。寧与独生
不若無生。遂趨大夫人之室。相与
殞焉。当是時。君亦跳去。則其無恙
也必矣。捨此取彼。所欲有甚於生
者也。自侘人観之。則為奇禍。而於
君則為芻豢之味焉。嗚呼君可
謂至孝矣。君天資英敏。少有美
誉嘗執贄于太田錦城子之門。又
与晴軒它山輩。相与切靡。居然
一書生也。後駸々登庸。為下大夫。
夙夜在公。然退食之暇。手不捨巻。
又嗜蟹行蚊脚之字。故蛮夷形勢。如
指謂掌。其他詩文書画茗宴奕
棋之技。莫弗慣習。蓋天分過人。多々
益辨也。君諱為延。字亀齢号李蹊。
娶福田氏。生男六人。女四人。其嫡子
勝強。以蔭為上士。襲秩四百石。其余
慶之盛可知也。予文辞拙鄙。不能
発揚君之大孝於天下。蓋有愧于
黄絹幼婦外孫齏臼之碑焉。銘曰

　聖人有曰　殺身為仁　天地崩裂
　豈顧其身　急往抱持　殉于慈親
　勿謂澆季　世有若人
　　安政三年丙申三月
　　　　　　　　二十一回生吉田寅　寅？【印】

