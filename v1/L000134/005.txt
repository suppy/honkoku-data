　　　　　●記震災換序　　　　　　名古屋　　小　室　屈　山

明治廿四年。十月廿八日。長空無片雲。東方日将出。殷々撼地来。其響如百雷。天柱疑摧

折。地軸殆崩隤。非颶又非霾。満天煙磅礴。地裂濁浪吹。山碎巉巖落。忽見墻壁破。忽見屋

瓦飛。人家盡潰倒。一髮死生機。欲逃出無途。進退方逼迫。梁摧断其頭。棟墜傷其額。俄頃
火亦起。煙焔漲半空。絶叫誰能救。生堕火宅中。夫無由救妻。母不暇顧子。咄嗟転瞬間。纔
倖脱萬死。生命如草露。人世等風塵。圧死與焦死。冤鬼幾萬人。全命亦可憐。風露何処宿。
衝木纔結状。懸席聊蔽屋。夜気欲霑袂。暁寒且浸肌。腥気吹惨怛。燐光閃離奇　糟糠不支
飢。衣薄霜亦下。米粟貴於珠。菜色満草野。飢寒猶可忍。難忍流離情。寡婦弔夫涙。孤児慕
母声。況又震未休。刻々聞鳴動。一日百回驚。人心常恟々。聖主撫下士。慈仁大於天。相国
奉敕至。恩命賜万金。死生固無常。天変豈易測。頼有　皇恩深。蒼生可以息。
　　　　　●偶　作　　　　　　　　東京　　　坂　崎　紫　瀾
坤軸裂縦横。揺々山嶽傾。惨如坑趙卒。烈比火咸京。奇臭衝天黒。刼灰吹骨軽。朝昏餘怒
在。人畜不為声。
　　　　　　　　　　　

